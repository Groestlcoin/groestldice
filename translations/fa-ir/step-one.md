
حتما بارها این جمله رو شنیدید ***«فلان کیف‌پول سخت‌/نرم افزاری خیلی امنه»*** اما واقعا «امنیت» اینجا چه معنی‌هایی میتونه داشته باشه؟
برای درک این مفهوم باید کمی به عقب برگردیم یعنی حتی قبل از تولید کلیدخصوصی و آدرس بیت‌کوین.


**قبل از هرچیز باید روی چند تا کلمه/مفهوم توافق کنیم:**  
در سیستم بیت‌کوین از یک روش رمزنگاری استفاده شده که برای بهره بردن از اون احتیاج به یک جفت کلید داریم. اگر بخوایم ساده‌تر به این دو کلید نگاه کنیم، اونها شبیه به یک آدرس عمومی و یک رمز هستن. باز برای اینکه موضوع بهتر جابیفته می‌تونیم بگیم یکی از این کلیدها رمز خصوصی و اون یکی آدرس عمومی حساب ماست. یک چیزی شبیه به ایمیل: شما یک رمز خصوصی دارید و یک آدرس عمومی. آدرس رو به همه میدید که براتون ایمیل بفرستن اما برای ارسال ایمیل باید حتما رمز خصوصی خودتونو بدونید. توی سیستم بیت‌کوین هم اینطوریه شما یک رمز خصوصی دارید و یک آدرس که اون آدرس رو بصورت عمومی به دیگران میدین که براتون بیت‌کوین ارسال کنن اما اگر بخواین از بیت‌کوین‌هاتون برای دیگران ارسال کنید باید رمز خصوصی‌تون رو بدونین.
این باعث می‌شه که کسی نتونه بیت‌کوین فرد دیگه‌ای رو ارسال/خرج کنه.

پس تا اینجا متوجه شدیم که باید یک رمز بسازیم و توی متون تقریبا فنی به این رمز می‌گن «کلید خصوصی» اما این کلید خصوصی فقط یک کلید نیست،
بلکه یک «شاه کلیده». فرض کنید شما یک آپارتمان چند طبقه دارید و هرکدوم از واحدهای این آپارتمان شما یک کلید مخصوص خودشونو دارن حالا
شما که صاحب همه اونها هستید علاوه بر کلیدی که هرکدوم از واحدها بطور جداگانه دارن، یک شاه‌کلید هم دارید که به همه قفل‌ها می‌خوره و اونها رو باز می‌کنه.
حالا اگر برگردیم به سیستم بیت‌کوین لازمه اون «کلید خصوصی» که قبلا حرفش رو زدیم یک «شاه کلید» باشه چون باید بتونیم ازش ده ها و شاید صدها جفت (کلید و آدرس) بیت‌کوین بسازیم.  

توی متون عمومی یا فنی بیت‌کوین کسی به اون کلید موردنظر «شاه کلید» نمی‌گه و اسمش رو گذاشتن **seed**.
در واقع روش کار کیف‌پول‌های بیت‌کوین به این صورته که اونها seed رو برای شما می‌سازن یا از شما می‌گیرن و از اونجا به بعد کار ساختن کلیدها و آدرس‌های متعددی که باهاشون کار می‌کنید پشت صحنه و بر پایه اون انجام می‌شه.  
اگر به این اسم دقت کنید می‌بینید که مفهوم همون شاه‌کلید خودمونو داره چون مثل بذری می‌مونه که در نهایت مارو به کلیدهای خصوصی و آدرسهامون می‌رسونه. ما اینجا از این به بعد به کلید خصوصی اصلی که صحبتش رو کردیم میگیم «کلیدخصوصی بیت‌کوین» و به کلیدخصوصی هر کدوم از آدرس‌ها می‌گیم «کلید خصوصی آدرس بیت‌کوین»

**خب حالا فرض کنید شما میخواید یک کیف‌پول بیت‌کوین درست کنید. سوال من از شما اینه که چطوری «کلید خصوصی بیت‌کوین» خودتونو انتخاب می‌کنید؟**  
برای جواب به این سوال باید دوباره یک مثال بزنیم که شما باهاش آشنایی دارید: فرض کنید برای ثبت نام وارد سایت جیمیل شدید و می‌خواهید یک حساب ایمیل بسازید. گوگل اطلاعات شما را می‌گیره و در آخر از شما میخواد یک رمز انتخاب کنید.
قبلترها هر پسوردی رو میتونستید انتخاب کنید مثلا شماره موبایلتون اما هرچی گذشت سایتها قوانین تعیین پسوردشون رو سخت‌تر کردن
فکر میکنید چرا؟
دلیلش خیلی ساده اس چون اونها میخوان از اطلاعات ایمیل شما محافظت کنن و هرکسی نتونه با حدس زدن به راحتی بتونه به محتویات ایمیل شما دسترسی داشته باشه.
حالا فرض کنید پای میلیونها یا حتی میلیاردها تومن پول وسط باشه. شما اگر بخواید برای حساب فرضی بیت‌کوین‌تون یک کلیدخصوصی بذارید اونوقت برای انتخابش چقدر سختگیری می‌کنید؟  
خوشبختانه نیازی نیست کاربرهای بیت‌کوین برای تعیین کلیدخصوصی به خودشون زحمت بدن چون تولید اون توسط کامپیوتر و به راحتی انجام می‌شه.  
مثلا این پایین می‌تونید یک کلیدخصوصی بیت‌کوین رو ببینید:

<div dir="ltr" class="text-center mb-4 font-weight-bold">
    <code>39BD194E3B989D612E6ED5BF485BAE130D53F5F532F29585E98ECD298282A5C3</code>
</div>

**چطور ممکنه که یه نفر بتونه این رو حفظ کنه؟**  
این سوال کاملا منطقیه و برای حل اون راهکاری پیشنهاد کردن که بشه این کلید خصوصی بیت‌کوین رو به تعدادی کلمه تبدیل کنیم تا بتونیم راحت تر به خاطر بسپریم.
این کلمات مجموعه‌ای از ۲۰۴۸ کلمه منحصربفرد هستن که لیستشون در یک استاندارد توی شبکه بیت‌کوین تعریف شده و کامپیوتر شما با یک روش مشخص کل رمز یا همون کلید خصوصی شما رو به ۲۴ (یا گاهی ۱۲) کلمه تبدیل می کنه.
حالا حتما فهمیدید که چرا هر کیف پولی روی گوشی یا کامپیوترتون نصب می‌کنید به شما چند کلمه نشون میده و ازتون میخواد حتما اونها رو یک جایی بنویسید و ازش نگهداری کنید.  

کلمات متناظر با کلید خصوصی ۶۴کاراکتری ما اینها هستند:  
<div dir="ltr" class="text-left mb-4 font-weight-bold px-5 mx-5">
    <code>defy trip fatal jaguar mean rack rifle survey satisfy drift twist champion steel wife state furnace night consider glove olympic oblige donor novel left</code>
</div>

این ۲۴ کلمه، کلمات متناظر کلیدخصوصی ۶۴کاراکتری هستن که بالاتر نشون دادیم و ترتیب کلمات هم مهمه. تا آخر دنیا اون ۶۴کاراکتر به همین کلمات تبدیل می‌شن و برعکس. در واقع این کلمات همون کلید خصوصی بالا هستن فقط برای اینکه کاربرها بتونن راحت‌تر اونها رو یادداشت کنن تبدیل به کلمات قابل فهم شدن.  

**حالا که قراره کلید خصوصی ما رو کامپیوتر ما تعیین کنه از کجا معلوم کلیدخصوصی ۲ نفر یکسان انتخاب نشه؟**  
جواب این سوال بدون اینکه بخوایم خودمون رو درگیر ریاضیات و علوم کامپیوتر کنیم اینه که داخل همه سیستم‌عامل‌ها (ویندوز مکینتاش و لینوکس) یک منبع تولید بی‌نظمی درنظر گرفته شده و هر زمان که ما از سیستم‌عامل درخواست یک عدد تصادفی می‌کنیم، سیستم‌عامل با استفاده از اون بی‌نظمی مقداری رو برمی‌گردونه. ممکنه این سوال برای شما پیش بیاد که سیستم‌عامل درعمل چطور می‌تونه این اعداد تصادفی رو تولید کنه؟ به عبارت دیگه اونها چطور «بی‌نظمی» تولید می‌کنن؟  
جواب به این سوال برمی‌گرده به منابع تولید بی‌نظمی که ساده‌ترین اونها ۱-فاصله‌های زمانی فشردن کلیدهای کیبورد و ۲-حرکت‌های نشانگر موس بر روی صفحه هستند.  
در واقع شما با استفاده از کیبورد و موس کامپیوترتون دارید به سیستم عاملتون کمک می‌کنید تا برای شما بی‌نظمی تولید کنه و درنهایت از این داده‌های تصادفی برای تولید «کلید خصوصی» بیت‌کوین شما استفاده می‌کنه. اگر دقت کرده باشید بعضی از سایت‌هایی که آدرس بیت‌کوین تولید می‌کنن از شما می‌خوان نشانگر موس‌تون به مقدار معینی روی صفحه حرکت بدید تا کلید خصوصی و آدرس شما تولید بشه.  

**چطور می‌شه از تصادفی بودن کلید خصوصی که والت کامپیوتر/موبایل/سخت‌افزاری من تولید کرده اطمینان حاصل کرد؟**  
جواب این سوال اینه که راهی برای تایید امنیت یا به عبارت دیگه تضمین تصادفی بودن کلید خصوصی تولید شده نیست جز بررسی کد اونها درصورتی که اپن سورس باشن و در واقع با استفاده کردن از اونها بهشون اعتماد کردیم.

___
##### **«با توجه به مطالبی که مطرح شد حالا می‌شه گفت که کلید خصوصی بیت‌کوین باید از یک عدد کاملا تصادفی ساخته بشه و روش ساختنش توی امنیتش اثر زیادی داره»**
___

**چطور می‌شه یک کلید خصوصی با امنیت بالا تولید کنیم؟**  
برای تولید بی‌نظمی باید به دنبال منابع دیگه‌ای علاوه بر چیزی که سیستم عامل فراهم می‌کنه باشیم. ساده‌ترین و دم دست ترین چیزی که به ما امکان تولید اعداد تصادفی و بی‌نظم رو می‌ده استفاده از تاس هست. با یک یا چند تاس سالم می‌شه داده‌ی بی‌نظم و تصادفی تولید کرد. تاس سالم یعنی تاسی که بخاطر ویژگی‌های فیزیکی و ظاهریش گرایش به یک عدد خاص نداشته باشه. معمولا این تاس ها بصورت مکعب مربع ساخته می‌شن و لبه های اونها تیزه و مثل تاس های رایج لبه‌های اریب ندارن.

**روش تولید کلید خصوصی با استفاده از تاس چیست؟**  
با ابزاری که در «گام اول» این نرم افزار فراهم شده می‌شه یک کلید خصوصی بیت‌کوین و کلمات متناظرش رو با استفاده از بی‌نظمی های تولید شده از پرتاب تاس و سیستم عامل تولید کرد. در علم رمزنگاری ثابت شده که اگر دو بی‌نظمی رو با هم ترکیب کنیم، نتیجه‌ی به دست اومده از تک تک عوامل سازنده‌اش بی‌نظمی بیشتری داره. این روش در پروژه «گلیسیر» هم استفاده شده که در اون می‌شه از ترکیب بی‌نظمی پرتاب تاس و سیستم‌عامل، یک کلید خصوصی بیت‌کوین با امنیت بسیار بالا ساخت.